<h1>Doden en vermisten door ongeval cruiseschip</h1>

<p>GROSSETO - Een enorm cruiseschip is zaterdag gekapseisd voor de kust van
Italië, nadat het een rots had geraakt. Bij het incident zijn minstens 3 doden
gevallen, terwijl hulpverleners nog op zoek zijn naar 50 opvarenden.</p>
<p>In totaal waren 4229 mensen aan boord. De meesten konden van het schip
worden gered voordat het geheel op zijn kant kwam te liggen.  Anderen raakten
in paniek en sprongen in het koude water. Een van deze personen zou daarop zijn
gestorven aan een hartaanval.</p>
<p>Op het cruiseschip zaten 42 Nederlanders. Dat meldde de eigenaar van het
schip. De maatschappij weet niet precies waar de Nederlanders nu zijn
ondergebracht. Verschillende touroperators spraken eerder van een totaal van 26
Nederlanders.</p>
<p>Het is niet van alle passagiers bekend waar ze geboekt hebben. Bij
reisorganisatie KRAS gaat het om 13 mensen, 10 mensen hadden bij Cruise Travel
geboekt, 3 bij Zeetours. Al deze passagiers zijn terecht en bleven
ongedeerd.</p>
<h2>Paspoorten</h2>
<p>De reisorganisaties halen de gestrande reizigers zo snel mogelijk terug naar
Nederland, de eersten vliegen zaterdagavond al terug vanuit Milaan.  Wel hebben
enkele mensen problemen omdat hun paspoorten nog in het schip liggen. Die
zullen contact moeten opnemen met de Nederlandse ambassade in Rome, om zo een
nooddocument te krijgen, aldus een woordvoerster van TUI, waar KRAS onder
valt.</p>
<h2>Scheur</h2>
<p>Het cruiseschip heeft een scheur van 70 meter aan de linkerkant, maakte
daardoor zwaar slagzij en hangt 80 graden naar stuurboord. Ooggetuigen
vermoeden dat het een rots heeft geraakt, aldus het Italiaanse persbureau
Ansa.</p>
<p>''We hoorden een grote knal, toen begon de hel'', zei een passagier die naar
Porto Santo Stefano was gebracht. ''De bemanning zei ons dat we rustig moesten
blijven, maar de angst was op hun gezicht te zien.'' Met helikopters, schepen
en duikers wordt nog naar vermisten gezocht.</p>
<p>''Het was net een scène uit de film Titanic", zei Mara Parmegiani, een van
de passagiers op het cruiseschip. De opvarenden hoorden omstreeks vrijdagavond
acht uur een harde knal. ''We zaten te eten toen de lichten plotseling uit
gingen en we een knal hoorden en een krakend geluid. Alles viel van tafel'',
zei een andere passagier.</p>
<h2>Storing</h2>
<p>Aanvankelijk kregen de opvarenden te horen dat het schip tot stilstand was
gekomen door een elektrische storing. Daarna werd hen opgedragen de
reddingsvesten aan te doen. Er waren vooral veel Italianen en Duitse passagiers
aan boord.</p>
<p>De Costa Concordia was vrijdag vertrokken vanuit de haven van Civitavecchia,
ongeveer 80 kilometer ten noorden van de hoofdstad Rome. Het luxe schip was
bezig aan een rondreis door het westelijke deel van de Middellandse Zee en zou
onder meer stops maken in Cagliari, Palma de Mallorca, Barcelona en
Marseille.</p>
<h2>Vlaggenschip</h2>
<p>Het 290 meter lange cruiseschip Costa Concordia is het vlaggenschip van het
Italiaanse Costa Cruises. Volgens dit bedrijf is er geen vergelijkbaar
cruiseschip in Europa. Costa Concordia is de nieuwste aanwinst van de vloot (in
totaal 11 schepen) en kostte 450 miljoen euro.</p>
